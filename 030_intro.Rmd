
\newpage

# Εκτέλεση της libRadtran σε HPC cluster. #

## Εισαγωγή ##

Εάν έχουμε την δυνατότητα, να χρησιμοποιήσουμε το HPC grid του πανεπιστημίου, μπορούμε να εκτελέσουμε πολύ μεγάλο όγκο προσομοιώσεων της ακτινοβολίας στην ατμόσφαιρα με την libRadtran, σε μικρό χρονικό διάστημα. Για τον σκοπό αυτό φτιάξαμε μερικά εργαλεία, τα οποία βοηθούν στη χρήση του συστήματος Portable Batch System (PBS/Torque) που ελέγχει την εκτέλεση και τον καταμερισμό των εργασιών στο grid.

Γενικά, θα αναφερόμαστε στην μία εκτέλεση του `uvspec` (εκτελέσιμο αρχείο της libRadtran) ως μία ανεξάρτητη 'εργασία' (job), αφού αυτή εξαρτάται μόνο από μία προκαθορισμένη ομάδα παραμέτρων. Αυτές οι ομάδες παραμέτρων αποτελούν μία λίστα πολλαπλών εργασιών τις οποίες αναθέτουμε στο PBS να εκτελέσει. Θα αναφερόμαστε σε αυτές ως παρτίδα εργασιών (batch job).

Μπορούμε να χωρίσουμε την όλη διαδικασία σε τρεις φάσεις.

1. Δημιουργία της λίστα παραμέτρων προς εκτέλεση.
2. Ανάθεση της εκτέλεσης στο PBS.
3. Επεξεργασία/διαχείριση των αποτελεσμάτων.

Ανάλογα με τις ανάγκες, οι φάσεις αυτές επαναλαμβάνονται κυκλικά μέχρι να έχουμε τα επιθυμητά δεδομένα. Γι' αυτό, είναι καλό να λάβουμε κάποια μέτρα κατά την προετοιμασία της ακολουθίας των φάσεων (workflow) ώστε να αποφύγουμε προβλήματα και να διευκολύνουμε την παραγωγή και διαχείριση των αποτελεσμάτων. Δεν θα αναφερθούμε ιδιαίτερα σε αυτό, αλλά έχουμε φροντίσει ώστε να υπάρχει επαρκές logging και παρακολούθηση σε όλα τα στάδια της διαδικασίας ώστε να μπορούν να εντοπιστούν εύκολα τα προβλήματα και να διορθωθούν.


